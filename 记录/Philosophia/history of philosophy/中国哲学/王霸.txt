王道与霸道

“以力假仁者霸, 霸必有大国 ;以德行仁者王, 王不待大。汤以七十里 ,文王百里。以力服人者 ,非心服也, 力不赡也;以德服人者 , 中心悦而诚服也,如七十子服孔子也。”(《孟子·公孙丑上·三》)
“霸者之民欢虞如也 ,王者之民嗥嗥如也。杀之而不怨 ,利之而不庸 ,民日迁善而不知为者 。”(《孟子·尽心上·十三》)
:“ 得道者多助 , 失道者寡助, 寡助之至 ,亲戚畔之;多助之至, 天下顺之 。以天下之所顺 , 攻亲戚之所畔, 故君子有不战, 战必胜矣。”
(《孟子·公孙丑下·一》)

天下有道则见，无道则隐。 《论语·泰伯篇》

“故用国者 , 义立而王, 信立而霸, 权谋立而亡 。 … …故挈国以呼礼义, 而无以害之,行一不义, 杀一无罪, 而得天下, 仁者不为也 。 … …天下为一 ,诸侯为臣 ,通达之属,莫不从服,无他故焉, 以济义矣。是谓义立而王也;德虽未至也, 义虽未济也 ,然而天下之理略奏矣, 刑赏已诺 , 信乎天下矣 ,臣下晓然皆知其可要也 。政令已陈, 虽睹利败,不欺其民;约结已定, 虽睹利败 ,不欺其与 。如是, 则兵劲城固 ,敌国畏之 ;国一綦明, 与国信之。虽在僻陋之国 ,威动天下 ,五伯是也。 ……无他故焉 ,是所谓信立而霸也。”
“国者 ,天下之大器也 , 重任也 , 不可不善为择所而后错 … …道王者之法 , 与王者之人为之, 则亦王 ;道霸道之法 ,与霸道之人为之,则亦霸;道亡国之法 ,与亡国之人为之, 则亦亡 。 ……故与积礼义之君子为之则王;与端诚信全之士为之则霸;与权谋倾覆之人为之则亡 。”
“君人者 ,立隆政本朝而当,所使要百事者 ,诚仁人也 ,则身佚而国治, 功大而名美。上可以王 ,下可以霸 。”
《荀子·王霸》

夫争天下者, 必先争人 。明大数者得人;审小计者失人。得天下之众者王,得其半者霸 。《管子·霸言》

王霸
王安石
仁义礼信，天下之达道，而王霸之所同也。夫王之与霸，其所以用者则同，而其所以名者则异，何也？盖其心异而已矣。其心异则其事异，其事异则其功异，其功异则其名不得不异也。王者之道，其心非有求于天下也，所以为仁、义、礼、信者，以为吾所当为而已矣。以仁、义、礼、信修其身而移之政，则天下莫不化之也。是故王者之治，知为之于此，不知求之于彼，而彼固已化矣。霸者之道则不然：其心未尝仁也，而患天下恶其不仁，于是示之以仁；其心未尝义也，而患天下恶其不义，于是示之以义。其于礼、信，亦若是而已矣。是故霸者之心为利，而假王者之道以示其所欲；其有为也，唯恐民之不见而天下之不闻也。故曰其心异也。齐桓公劫于曹沫之刃，而许归其地。夫欲归其地者，非吾之心也，许之者，免死而已。由王者之道，则勿归焉可也，而桓公必归之地。晋文公伐原，约三日而退，三日而原不降。由王者之道，则虽待其降焉可也，而文公必退其师，盖欲其信示于民者也。凡所为仁、义、礼、信，亦无以异于此矣。故曰其事异也。王者之大，若天地然，天地无所劳于万物，而万物各得其性，万物虽得其性，而莫知其为天地之功也。王者无所劳于天下，而天下各得其治，虽得其治，然而莫知其为王者之德也。霸者之道则不然，若世之惠人耳，寒而与之衣，饥而与之食，民虽知吾之惠，而吾之惠亦不能及夫广也。故曰其功异也。夫王霸之道则异矣，其用至诚，以求其利，而天下与之。故王者之道，虽不求，利之所归。霸者之道，必主于利，然不假王者之事以接天下，则天下孰与之哉？
https://zh.m.wikisource.org/zh-hans/%E7%8E%8B%E9%9C%B8


皇太子柔仁好儒，見上所用多文法吏，以刑繩下，常〈【章：甲十五行本「常」作「嘗」；乙十一行本同。】〉侍燕從容言︰「陛下持刑太深，宜用儒生。」〈好，呼到翻；下同。從，千容翻。〉帝作色曰：〈師古曰：作，動也。意怒故動色。〉「漢家自有制度，本以霸王道雜之；柰何純任德敎，用周政乎！〈師古曰：姬周之政。〉且俗儒不達時宜，〈《風俗通》曰：儒者，區也，言其區別古今。居則翫聖哲之辭，動則行典籍之道，稽先王之制，立當時之事，此通儒也。若能納而不能出，能言而不能行，講誦而已，無能往來，此俗儒也。〉好是古非今，使人眩於名實，〈師古曰：眩，亂視也，音胡眄翻。〉不知所守，何足委任！」乃歎曰：「亂我家者太子也！」

臣光曰：王霸無異道。昔三代之隆，禮樂、征伐自天子出，則謂之王。天子微弱不能治諸侯，諸侯有能率其與國同討不庭以尊王室者，則謂之霸。〈庭，直也。不庭，不直也。一說以諸侯不朝爲不庭。治，直之翻。〉其所以行之也，皆本仁祖義，任賢使能，賞善罰惡，禁暴誅亂；顧名位有尊卑，德澤有深淺，功業有鉅細，政令有廣狹耳，非若白黑、甘苦之相反也。漢之所以不能復三代之治者，由人主之不爲，非先王之道不可復行於後世也。〈復，扶又翻。〉夫儒有君子，有小人。〈《論語》：孔子謂子夏曰：汝爲君子儒，毋爲小人儒。謝顯道爲之說曰：志於義則大，是以謂之君子；志於利則小，是以謂之小人。〉彼俗儒者，誠不足與爲治也，〈治，直吏翻；下同。〉獨不可求眞儒而用之乎！稷、契、皋陶、伯益、伊尹、周公、孔子，皆大儒也，〈契，息列翻。陶，音遙。〉使漢得而用之，功烈豈若是而止邪！孝宣謂太子懦而不立，闇於治體，必亂我家，則可矣；乃曰王道不可行，儒者不可用，豈不過哉！非〈【章：甲十五行本「過」下有「甚矣」二字；乙十一行本同；孔本同。甲十五行本「非」上有「殆」字；乙十一行本同；孔本同。】〉所以訓示子孫，垂法將來者也。

資治通鑒 (胡三省音注)/卷027
https://zh.m.wikisource.org/zh/%E8%B3%87%E6%B2%BB%E9%80%9A%E9%91%92_(%E8%83%A1%E4%B8%89%E7%9C%81%E9%9F%B3%E6%B3%A8)/%E5%8D%B7027