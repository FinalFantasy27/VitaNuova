戲爲宛秦哲學敘論（待續）

蓋宛秦（Greco-Roman）哲學，源流徂徠，階段有三。曰侖學，曰玄學，曰實學。侖學者何訓？曰論，曰倫，曰綸，並出聿都（Plato）之述作。論者對揚妍蚩、臧否事物也。叟夏諦（Socrates）之酬匧密底（Charmides）、蓍都（Crito）、區占夫 （Euthyphro）是也。然往復諉詰，折條析理，惟存空響，竟無決讞。是故倫義出焉。倫者何？類也。夫往來論辯，名擬道術，實邇方技。叟氏齊聖，獨詣谷育之義；衆人昏瞶，咸歸流俗之科。獨使其一人神智穆穆，姿貌謇謇，言語侃侃，庸詎聞道？故聿都標明宗門，篤事道藝，設施情理之極，曲陳哲人之道。何也？將稽於靈（Phaedo），將礪於德（Meno），將迪於智（Theatetus），將該通於經義（Politeia），將謨猷於達人（Symposium），將納策於性情（Phaedrus），將問道於有無（Parmenides），將觀造化於天地（Timaeus）。將別於詩人(poet)，辨於詞人(sophist)，判於官人(politician)。夫哲人倫類，初則昧昧眇眇，遂至淆亂，叟雖身體聖哲，猶莫能外焉。恃聿都嚴審分判，勝義裁明。然躬事偃蹇，非黎元所能望；徒守令德，豈凡夫之可瞻！其憧也甚矣，其憤也至矣，睹覽四下，略無昌應之才，於是悢然有制作之志。綸之大義，遂乃現焉。綸者何？彌綸節文，周密制度，以裁軌萬物，俾衆人膺化也。當是時也，聿都暨暨於揆度，汲汲於經緯，更以明爲晦，以退爲進，抱靈於玉，守臧於石，居然玄聖。故適此境地，叟氏之論教，不得預矣。（待續）
